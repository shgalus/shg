I

Zegar wskazywał trzy kwadranse na pierwszą, kiedy z podwórza,
sąsiadującego z gmachem szkolnym, dobiegły dźwięki katarynki. W sali,
gdzie odbywały się wykłady nauk przyrodniczych, wykonano w tejże
chwili niezwykle ciekawe doświadczenie: oto po długich, bezowocnych
usiłowaniach w bezbarwnym świetle palnika Bunsena zabłysła nagle
prześliczna szmaragdowozielona smuga. Niestety — katarynka dźwiękami
wesołej melodii przerwała poważny nastrój klasy.

Był ciepły dzień marcowy. Przez otwarte okna muzyka wpadała do sal
szkolnych na skrzydłach świeżego powiewu wiosennego i wywoływała na
twarzach chłopców wesołe uśmiechy. W palniku bunsenowskim jasnozielona
smuga płonęła dalej. Podziwiało ją jednak zaledwie kilku uczniów
siedzących w pierwszych ławkach. Inni patrzyli w okna, skąd widać było
dachy niskich domów sąsiednich, a w oddali, w słonecznym oświetleniu
południa, zegar na wieży kościelnej, którego wielka wskazówka zbliżała
się do dwunastej. Teraz wraz z dźwiękami katarynki wpadać zaczęły do
klasy i inne odgłosy. Brzmiały trąbki tramwajów konnych, a na
pobliskim podwórzu służąca śpiewała zupełnie inną melodię niż ta,
którą grała katarynka. Chłopcy nie mogli już wysiedzieć spokojnie.
Jedni zabrali się do składania książek, inni wycierali starannie
stalówki. Boka zamknął czerwony kałamarzyk kieszonkowy, odznaczający
się tą właściwością, że atrament wylewał się zeń natychmiast, skoro
kałamarz dostał się do kieszeni. Czele układał luźne kartki,
zastępujące mu książki, jako elegant bowiem nie zwykł nosić przy sobie
„biblioteki”, i nawet te kartki starannie rozkładał po wszystkich
kieszeniach.

Czonakosz w ostatniej ławce ziewał potężnie jak znudzony hipopotam.
Weiss wywracał kieszenie i wytrząsał z nich okruchy pozostałe po
rogaliku, który spożywał po kawałku od dziesiątej rano do samego
południa. Gereb przebierał pod ławką nogami, gotów zerwać się w każdej
chwili. Barabasz wreszcie rozłożył bez skrupułu teczkę na kolanach,
poukładał w niej książki według wielkości i ścisnął je paskami tak
mocno, że ławka zatrzeszczała, a on sam poczerwieniał z wysiłku.
Wszyscy zajęci byli przygotowaniami do opuszczenia ławek szkolnych.
Tylko nauczyciel nie zwracał uwagi na to, że lekcja ma się skończyć za
pięć minut, powiódł bowiem łagodnym swym spojrzeniem po głowach
uczniów i zapytał:

— Co się stało?

Zapadło głuche milczenie. Barabasz rozluźnił paski. Gereb przestał
przebierać nogami. Weiss wyjął ręce z kieszeni. Czonakosz, zakrywając
usta ręką, stłumił ziewanie. Czele odłożył „kartki”, a Boka wsadził
czym prędzej do kieszeni czerwony kałamarz, z którego natychmiast
zaczął wyciekać piękny, niebieski atrament.

— Co się stało? — powtórzył nauczyciel. Ale wszyscy uczniowie
siedzieli już spokojnie na swych miejscach. Wówczas nauczyciel
spojrzał na okno, przez które wpadały do klasy wesołe tony katarynki,
buntującej się przeciwko wszelkiej dyscyplinie szkolnej. I rzekł
surowym głosem:

— Czengey, zamknij okno.

Czengey, mały Czengey, prymus z pierwszej ławki, podniósł się,
podszedł do okna i zamknął je z powagą.

W tej samej chwili z bocznego szeregu ławek wychylił się Czonakosz i
szepnął do małego, jasnowłosego chłopca:

— Uwaga, Nemeczek!

Nemeczek rzucił ukradkiem spojrzenie poza siebie, po czym spuścił oczy
na podłogę. U stóp jego toczyła się mała papierowa kulka. Podniósł ją
i rozwinął. Na jednej stronie napisane były następujące wyrazy: „Oddać
dalej Boce”.

Nemeczek wiedział, że był to tylko adres i że sam list, właściwa jego
treść, znajduje się po drugiej stronie kartki. Ale Nemeczek był
człowiekiem honoru i nie zwykł czytać cudzych listów. Zgniótł więc
papier w kulkę i doczekawszy się odpowiedniej chwili, wychylił się z
ławki i szepnął:

— Uwaga, Boka!

Teraz Boka wpatrywał się pilnie w podłogę, stanowiącą stałą drogę
komunikacyjną między uczniami. Oto właśnie toczy się po niej znów
kulka papieru. Na odwrotnej stronie kartki, na tej więc, której mały
Nemeczek nie przeczytał z poczucia honoru, napisane było:

„Dziś o czwartej po południu walne zebranie na Placu. Wybór
przewodniczącego. Zawiadomić wszystkich”.

Boka schował kartkę i jeszcze raz ściągnął paskiem zapakowane książki.
Była pierwsza godzina. Zegar elektryczny zaczął warczeć i oznajmił
nauczycielowi, że lekcja skończona. Zgasił więc palnik Bunsena,
naznaczył zadaną lekcję i udał się do gabinetu przyrodniczego, gdzie
znajdowały się zbiory. Za każdym uchyleniem drzwi wyzierały stamtąd
wypchane zwierzęta i ptaki o nieruchomych, szklanych oczach, a w
kącie, spokojnie i z godnością, stał tajemniczy, przerażający, zżółkły
ludzki szkielet.

W przeciągu jednej minuty klasa opustoszała. Chłopcy zbiegali na
wyścigi z szerokich schodów i zwalniali kroku tylko na widok któregoś
z profesorów. Zaledwie jednak nauczyciel znikał na zakręcie, wyścigi
po schodach szły dalej w najlepsze.

Z bramy chłopcy wysypali się gromadą. Część pobiegła na prawo, część
na lewo. Ściągając czapki żegnali przechodzących nauczycieli i
podążali słonecznymi ulicami, zmęczeni i głodni. Odurzeni, szli zrazu
chwiejnym krokiem, niby mali oswobodzeni więźniowie, w powodzi
powietrza i słońca. Stopniowo zanurzali się w gwarne, ruchliwe miasto,
które dla nich stanowiło bezładną plątaninę ulic, sklepów, wozów i
tramwajów konnych na drodze wiodącej do domu.

W bramie, tuż naprzeciw gmachu szkolnego, stał ze swym kramem
przekupień słodyczy. Zatrzymał się przed nim Czele i targował
zawzięcie. Szło o to, że przekupień podniósł bezwstydnie ceny.
Dotychczas za grajcara dostać było można kawałek chałwy, białej masy
nadzianej orzechami. Każdy z przysmaków w tym kramie kosztował
grajcara. Więc trzy śliwki nadziane na drewnianą pałeczkę, trzy figi,
trzy orzechy zanurzone w syropie, kawałek lukrecji lub owsianego
cukru. Tylko grajcara kosztował także tak zwany „uczniowski obrok”,
najbardziej wyszukany przysmak sprzedawany w małych papierowych
torebeczkach. Była to przedziwna mieszanina orzechów laskowych,
migdałów, rodzynków, okruchów chleba świętojańskiego, śmieci i much.

Tymczasem dziś przekupień nagle podniósł ceny. Kto zna prawa rządzące
handlem, ten wie, że ceny idą w górę także wówczas, gdy sprowadzanie
jakiegoś towaru połączone jest z niebezpieczeństwem. Tak na przykład
drogo kosztuje azjatycka herbata, którą karawany przewożą przez
okolice rojące się od zbójów. Za to my, mieszkańcy Europy zachodniej,
musimy płacić.

W tym wypadku przekupień słodyczy zdradzał wyraźny zmysł handlowy,
gdyż dowiedział się, że chcą mu odebrać prawo trzymania straganu w
pobliżu gimnazjum. Jeśli chcą, łatwo to mogą uczynić; mimo że wciąż
miał do czynienia z łakociami, nie umiał się tak słodko uśmiechać, by
nauczyciele przestali go uważać za wroga młodzieży.

„Chłopcy wszystkie pieniądze tracą u tego Włocha” — powiadali
nauczyciele i przekupień czuł, że dni jego straganu są policzone.
Dlatego podniósł ceny. Jeśli już ma się wynieść, to chce przynajmniej
coś przedtem zarobić. Toteż oświadczył stanowczo:

— Dotychczas wszystko kosztowało grajcara. Od dzisiaj zaś cena wynosi
dwa grajcary.

Z trudem wystękał długie węgierskie zdanie, dziko przy tym wywijając
małym tasakiem. Gereb szepnął Czelemu:

— Trzaśnij kapeluszem w słodycze!

Czele zachwycony pomysłem już-już miał go wykonać, ale nagle zatrzymał
się.

— Taki piękny kapelusz! — szepnął. — Nie jestem tchórzem — dodał — ale
mi szkoda kapelusza; chcesz, rzucę twój!
